---
layout: post
title: Popelka ze Lhoty a Nemanic
---
![obrázek popelky]( https://github.com/450000/450000.github.io/blob/master/images/popelka-cinderella.jpg)


## Otto Sutermeister ##

Kdysi dávno žila ve Lhotě a Nemanicích jedna dívenka, které brzy umřeli oba rodiče. Nezanechali jí nic než jedny překrásné sluneční šaty
a závěť, o které ale žádný člověk nevěděl, kam se poděla. Tak si jednoho dne ty šaty sbalila do šátku a vydala se do světa, aby si našla
službu. Konečně ji vzali v jednom vznešeném domě, kde ji za střechu nad hlavou nechali obstarávat ty nejhorší práce v kuchyni a ve chlévě,
a protože byla stále umouněná a ušmudlaná, říkali jí všichni Popelka. Svoje sluneční šaty si ale hned na začátku schovala pod jednu jedli
v nedalekém lese.

Za nějaký čas v tom městě pořádali ples, a tak bylo všude veselí a radosti a nejšťastnější byl syn z toho vznešeného domu, ve kterém Popelka
vedla svůj ubohý život. Tu také ona prosila panstvo o svolení, aby tam mohla jít. *„Ano,“* řekla jí paní: *„můžeš jít a dívat se, ale
tancovat nesmíš.“* Popelka běžela do lesa k jedli, u pramene si čistou vodou umyla obličej i ruce od prachu a špíny, oblékla si svoje
zářící šaty a rázem z ní byla překrásná panna. Když se objevila na plese, všichni se za ní otáčeli a ten urozený jinoch, který Popelku
nepoznal, je všechny předešel a vyzval ji k tanci. Ale ona byla pamětlivá přikázání a k tanci se nedala pohnout, ačkoliv ji velmi úpěnlivě
prosil. Nakonec odtamtud utekla, běžela k jedli, uložila tam svoje šaty a začernila si tváře a ruce. Tu se tam najednou objevil drobný 
mužík, který ji přátelsky pozdravil, a než se nadála, opět zmizel.

Od toho času neměl ten urozený jinoch žádný klid, dokud neprosadil, že bude uspořádán další ples. Popelka si u panstva vyprosila opět
svolení, aby tam mohla jít. *„Ano,“* řekla paní: *„jdi a dívej se, ale tancovat nesmíš.“* Tak to udělala jako poprvé, a když se objevila
na tanečním parketu, měl jinoch opět oči jen pro ni a prosil ji ještě naléhavěji než prve, aby s ním tancovala, a když se zdráhala, chtěl
ji násilím políbit. Ale Popelka mu vyklouzla jako myška kočce a vrátila se do lesa k jedli, kde se opět objevil ten drobný mužík, který ji
pozdravil ještě přátelštěji než minule.

Urozenému jinochovi nešla ta krásná panna z hlavy, a tak nebyl k utišení a neměl žádnou radost na světě, dokud neuspořádali další ples.
Když stála Popelka opět ve svých zářících šatech na tanečním parketu, popadl ji za ruku, a že už ji nikdy nepustí, dokud mu neslíbí, 
že se stane jeho ženou. Popelka by se teď nejraději propadla do země, protože mu musela říci, že je jen chudičká Popelka, která v domě 
jeho rodičů obstarává ty nejubožejší práce v kuchyni a chlévě. Avšak ten jinoch ji měl stejně rád a ihned pevně stanovil den, kdy má být
svatba. Popelka si ale podmínila, že do té doby zůstane nepoznána a ženich musel slíbit, že jméno své nevěsty podrží v tajnosti. Potom 
šla Popelka k jedli, kam přišel i ten mužíček a mile se na ni smál, když ji zdravil.

Nadešel den svatby a Popelka přišla naposledy k jedli, aby si oblékla své sluneční šaty. Tu se znovu objevil mužíček, oči mu zářily 
samou radostí a řekl: *„Máš tu u mne taky něco jako věno.“* S těmi slovy jí podal velkou knihu, a když ji otevřela, ležel v ní testament
jejích rodičů, kterým ji určili dědičkou velkého panství. Popelka radostně spěchala za ženichem a ten ji zavedl ke svým rodičům 
a potom slavili svatbu, že svět krásnější neviděl. 

Dostupné [zde](http://pohadky.org/index.php?co=pohadka&pohadka=634)<br/>

Server [pohádky.org](http://pohadky.org)
